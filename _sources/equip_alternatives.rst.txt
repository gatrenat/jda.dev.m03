####################
Opcions alternatives
####################

Si per algun motiu no t'és possible o no vols fer servir cap de les opcions
recomanades (partició dedicada o màquina virtual), encara et puc proposar
algunes alternatives.

.. important::

   Tingues en compte que aquesta assignatura ja té prou contingut per si
   mateixa i que, molt probablement no ens sobrarà el temps ni a tu ni a
   mi. Si et decideixes per una opció fora de les anteriors, molt probable
   et trobaràs amb problemes pels que, malauradament jo no et podré
   ajudar.

Passo a esmentar-te les alternatives que et proposo.

En comptes d'una partició dedicada, pots considerar fer servir un pendrive
o disc extern. És a dir, quan vulguis treballar l'assignatura només caldrà
que endollis l'USB que contindrà el GNU/Linux i arrencar amb ell.  Et
caldrà investigar una mica però no massa.  Per exemple, mira `aquest
tutorial
<https://www.fosslinux.com/10212/how-to-install-a-complete-ubuntu-on-a-usb-flash-drive.htm>`_
És una solució força neta doncs no et cal modificar el teu equip (potser
la configuració de la BIOS) i pots portar-te tota la teva configuració a
la butxaca per treballar amb diferents equips.  Recorda només que les
versions antigues d'USB solen reduir la velocitat respecte el disc dur de
l'equip. Amb un USB 3.x segurament tindràs un rendiment acceptable.

Una altra opció si uses MSWindows. Des de la versió 10, Windows ofereix
la possibilitat d'instaŀlar una màquina virtual directament des de la
botiga. Et caldrà activar el *subsistema linux* i escollir alguna
distribució. Vigila perquè algunes distribucions són antigues i podries
tenir algunes dificultats amb les versions de programari que et deixen
instaŀlar. Vigila també amb el que es coneix com a *encoding* o *charset*
si tens intenció d'editar des de Windows. Caldrà que configuris el teu
editor amb *UTF-8* per assegurar compatibilitat. Si bé aquesta opció
requereix una mica d'investigació i dedicació, al final pots tenir un
sistema força acceptable si realment no deixar Windows.

Si el sistema que fas servir és un MacOS, és possible que et tempti la
idea de fer-lo servir en comptes de GNU/Linux ja que disposa de les
utilitats GNU per defecte. L'experiència d'estudiants anteriors és que
apareixen problemes amb alguns guions (scripts) que et proporcionaré.
Després de batallar, no recordo ningú que hagi mantingut aquesta opció
fins el final (no dic que no sigui possible, eh?).  Si et fa iŀlusió,
prova-ho i si no et funciona, considera crear-te una màquina virtual.

Recentment ens han ofert el sistema `Issard  <https://isardvdi.com/>`_ pel
que el Departament d'Ensenyament està apostant. Malgrat sembla molt
prometedor, no l'he pogut provar encara amb profunditat. Si et ve de gust
provar-ho, avisa'm i miraré de crear-te una màquina virtual al núvol, a la
que et podràs connectar des d'allà vulguis des d'un navegador, fins i tot
amb una màquina amb prestacions molt reduïdes.

Altres opcions al núvol. Per exemple https://repl.it t'ofereix
un editor força completet i integració amb Git, que podria solucionar-te
totalment o parcial les necessitats pel curs. Segurament la versió
gratuïta no et serà suficient però és possible que et compensi pagar
alguns dòlars al mes a canvi de la comoditat de no dependre d'un equip.

Una altra opció a considerar és contractar un *hosting* econòmic (uns
5$/mes) que et permetran disposar d'una caixa Linux al núvol. Aquesta
opció l'he provada i és perfectament vàlida per fer la majoria si no tots
els exercicis d'aquest curs. Alguns possibles proveïdors en aquest rang de
preus són https://www.digitalocean.com/ o https://www.linode.com/ entre
molts d'altres.

Probablement et resultarà molt més difícil realitzar aquest curs amb una
*tablet* o un mòbil. Si ho aconsegueixes, per favor, fes-m'ho saber!

T'agrairé molt si te'n surts amb alguna solució alternativa, que m'ho
comentis. Així podré compartir la teva experiència amb futurs estudiants.
