############################
Ordinador i sistema operatiu
############################

Per a poder seguir aquest curs, hauràs de lliurar una sèrie d'exercicis.
Sí, programaràs!

Molts d'aquests exercicis disposen de mecanismes d'autoavaluació que t'ajudaran
a orientar-te a l'hora de realitzar-los i que són imprescindibles per la
correcta avaluació dels exercicis.

Aquests mecanismes són programes de suport que tenen uns requeriments. En
concret, estan desenvolupats per funcionar en un sistema operatiu GNU/Linux.

No t'espantis si mai no has treballat amb *Linux*, ja que no pressuposaré que
el coneixes i rebràs tot el suport a classe per poder-t'hi manegar.  De fet, és
un valor afegit important que surtis del curs sabent-te manegar amb fluïdesa en
aquest sistema operatiu!

Et caldrà, per tant, un ordinador amb una distribució GNU/Linux. Et
recomano un Debian o Ubuntu recent en la configuració per defecte. No cal
que sigui la darrera versió.

.. important::

   Els programes de suport estan preparats per funcionar en una arquitectura
   AMD de 64 bits (x86-64).
   El més probable és que el teu ordinador tingui aquesta arquitectura.
   Recentment, però, alguna marca (Apple) ha començat a comercialitzar
   equips amb arquitectura ARM. En cas que el teu equip tingui aquesta
   arquitectura, podries trobar dificultats per executar-hi els programes de
   suport. Parlem-ne.

L'ordinador no cal que sigui súper potent, doncs la major part del temps
estarem editant text, navegant i executant codi des de línia de comandes.
Això permet que puguis seguir el curs amb una petita partició al teu
equip, compartint-lo amb altres sistemes operatius (arrencada dual), des
d'una màquina virtual sobre un altre sistema operatiu, o fins i tot al
núvol amb algun servei com ara AWS.

Ubuntu, per exemple, recomana que l'equip sigui com a mínim un Dual Core
de 2GHz, amb 4GB de RAM i 25GB de disk dur, i una resolució VGA de
1024x768. Si el teu equip no arriba a això, no pateixis doncs hi ha
alternatives més barates. Pregunta'm si et cal.

Per treballar còmodament aquest curs, et recomano un equip amb un mínim de 8 GB
de RAM, si pots, millor 16, i uns 128 GB de disc (preferiblement SSD). El
processador pot ser senzill (per exemple, un Intel Core i3 de 8a generació o
equivalent) i la resolució de pantalla mínima de 1366x768, tot i que 1920x1080
seria ideal per a més comoditat. A partir d'aquí, el que pugui i vulgui
permetre's la teva butxaca. Recorda que aquestes són especificacions
específiques per aquest curs, i que has de considerar altres usos del teu
equip.

A continuació et faig algunes propostes d'instaŀlació. A veure quina
s'adapta més a la teva situació/preferències.

Tingues present que les versions de les aplicacions i sistemes operatius a què
fan referència els següents tutorials, eren les actuals en el moment de la seva
realització i és fàcil que no coincideixin plenament amb el que et trobaràs. En
cas de dificultats, comenta-ho al teu docent.


.. toctree::
   :maxdepth: 1
   :titlesonly:

   equip_particio_propia.rst
   equip_maquina_virtual_ova.rst
   equip_maquina_virtual.rst
   equip_alternatives.rst
   equip_install_debian.rst
   equip_install_guest_additions.rst
   equip_configura_so.rst
