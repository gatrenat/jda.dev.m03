#####################
Instaŀlació de Debian
#####################

Has arribat aquí un cop t'has descarregat la imatge de Debian i has
decidit si faràs servir una :doc:`partició dedicada
<equip_particio_propia>` o bé una :doc:`màquina virtual
<equip_maquina_virtual>`.

Has arrencat la imatge i t'has trobat el següent menú:

.. image:: _images/vbox_debian_install_06.png
   :align: center

La major part de les opcions que hauràs de seleccionar a partir d'ara són
les que apareixen per defecte. Permet-me que et llisti aquelles per les
que has de prendre alguna decisió:


#. Escull *Graphical Install* o *Install* en el primer menu

#. Et proposo que escullis com a idioma *català*, o, si més no, algun
   idioma que tingui la mateixa manera de representar els decimals (ex.
   ``3,1416`` amb coma i no punt) És una recomanació per evitar-te
   problemes posteriors de *localització*. Pregunta si tens dubtes.

#. Com a nom de sistema pots posar el que t'agradi més. Si no tens cap
   preferència, *debian* o *debian11* pot ser una bona elecció.

#. No cal que posis nom de domini a menys que tinguis alguna raó per
   fer-ho

#. Ara et demanarà una contrasenya per l'usuari *root*. Es tracta d'un
   usuari molt especial del sistema que té privilegis per fer pràcticament
   tot.

   Escull una bona contrasenya per a *root* i guarda-la en un bon lloc. Si
   la perds, podries recuperar el sistema però t'ho hauràs de treballar
   una mica.

   Què és una bona contrasenya? Bé, sense posar-nos paranoics doncs no
   treballarem amb dades de vida o mort, però intentant dificultar un atac
   d'un *company maliciós*, et proposo que la teva contrasenya contingui
   nombres, lletres majúscules i minúscules i, potser, algun símbol (ex.
   un punt). A mi durant una temporada em va donar per posar trossos de
   cançons escrites com si fossin pronunciades en català
   (ex. ``Ai.jAf.An.Ap01``)

#. A continuació et demanarà el teu nom. Et proposo que li posis el nom
   real doncs simplificarà alguns elements de configuració.

#. Et proposarà un nom d'usuari. Et recomano que sigui breu doncs
   apareixerà a molts llocs i potser et tocarà teclejar-lo de tant en
   tant.

#. Tot seguit et demanarà una contrasenya pel teu usuari. Aquesta
   contrasenya és preferible que sigui diferent de la de *root* i, donat
   que configurarem el teu usuari amb uns privilegis especials, és
   interessant que també sigui segura.

#. A l'hora d'escollir la partició del disc sí que has d'anar amb compte.

   Si no vols que l'equip contingui més sistemes operatius, escull l'opció
   guiada utilitzant el disc sencer.

   Altrament, escull l'opció  manual que et permetrà crear particions
   addicionals i, fins i tot, encongir o ampliar les existents.

   Com que és una tasca que pot ocasionar pèrdues de dades, si tens
   dubtes, és millor que preguntis.

   Abans de fer cap canvi et mostrarà el resum del que li has demanat que
   faci i et deixarà confirmar amb la pregunta *Voleu escriure els
   canvis al disc?* 

#. la majoria de les vegades et serà segur instaŀlar el carregador GRUB:
   un menú que t'apareixerà quan arrenquis el teu equip per escollir
   sistema operatiu, fins i tot en el cas que només tinguis un.

   Caldrà que l'acceptis i que seleccionis la partició en que has escollit
   instaŀlar el sistema operatiu.

#. Finalment, si tot ha anat bé, t'indicarà que la instaŀlació s'ha
   completat i que arrencarà el teu nou sistema!

   En prosseguir, et sortirà el teu nom d'usuari i el requeriment de
   contrasenya per poder accedir al sistema.

   Felicitats! És el moment d'investigar una mica respecte què t'ofereix
   el teu nou sistema operatiu.
