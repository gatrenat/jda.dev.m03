############
Uns consells
############

A continuació t'escric uns quants consells que podrien ajudar-te a treure el
màxim d'aquest curs.

Oblida't de memoritzar
======================

Imagina que t'agrada molt el basquet. Esculls un dels millors jugadors de la
història, diguem per exemple Michael Jordan. Suposa que vols jugar tan bé com
ell. T'agafes tots els vídeos dels partits que ha jugat, estudies cadascun dels
seus moviments fins a aprendre-te'ls de memòria. Quan ja sents que ho tens, vas
a la pista de basquet, agafes la pilota i… bé,  ja saps el que passa a
continuació, que no jugues com el Michael Jordan.

Com amb el basquet, no aprendràs a programar memoritzant les solucions dels
exercicis. Simplement no va així. Per aprendre a jugar a basquet i a programar,
només hi ha un camí: jugar **molt** a basquet i programar **molt**. I no de
qualsevol manera, cal fer-ho amb intensitat, amb ganes de millorar cada dia una
mica més. És un esport dur això de voler fer-ho bé, però el resultat està guai.


Fes-ho un repte
===============

Programar requereix reorganitzar la teva manera d'entendre el món. No s'aprèn
només llegint un llibre o escoltant el profe. Tampoc s'adquireix fent una
sobredosi d'exercicis un dia i *descansant* la resta. Cal practicar de manera
continuada i freqüent.

Et recomano que et posis com a repte programar alguna cosa *cada dia*. Tindràs
força exercicis però, si se t'acaben, pots demanar idees per ampliar.

Recorda el teu objectiu
=======================

Segurament estàs en aquest curs perquè vols aprendre a programar, o si més no,
perquè vols millorar. Si és així, estàs d'enhorabona ja que aquest sistema està
dissenyat per a tu i, després dels anys haig de dir que els estudiants aplicats
solen aconseguir força bé aquest objectiu.

Per altra banda, si únicament persegueixes aprovar un mòdul amb el mínim esforç
i encara no saps programar, t'haig de dir que el sistema que tens endavant no
està pensat per aquest objectiu i t'oferirà una certa resistència. Si vols, en
parlem.

Sobre l'ajut extern
===================

Els exercicis estan dissenyats per abordar punts concrets del temari, ja sigui
per descobrir-los com per consolidar-los. És molt probable que trobis que
alguns d'ells et resulten difícils. Si no és així, he fet malament la meva
feina ja que segurament n'estàs traient molt poc.

Quan ens trobem amb dificultats, hi ha diferents maneres d'abordar-les. Deixa'm
que et llisti les més freqüents que m'he trobat, en ordre ascendent de
preferència (la primera és la pitjor)

* La pitjor de totes és obtenir la solució de l'exercici d'una altra persona o
  eina de suport tipus ChatGPT, i lliurar-la sense ni tant sols mirar-la.

  D'aquesta manera no li treus cap profit. Has llençat l'oportunitat d'aprendre
  d'un exercici a les escombraries.

* Lleugerament menys dolenta seria l'opció d'analitzar la solució que has rebut
  abans de lliurar-la.

  Si bé es pot aprendre del codi dels altres, cal que tinguis molt en compte
  que no és el mateix entendre que produir, i que probablement ningú no et
  voldrà pagar per què entenguis el codi que ha fet un altre.

* Una estratègia molt més bona seria que miressis de tenir molt clar quina és
  la part del problema que no entens i fer preguntes concretes als companys o
  ChatGPT, sobre aquesta part, recalcant-los que **no** vols la solució, sinó
  idees de com enfocar-ho. Si aquesta consulta se la fas al teu docent
  probablement pots estalviar-te aquest recalcat.

* Una altra estratègia que et pot donar molts bons resultats és mirar
  d'ajuntar-te amb companys que estiguin barallant-se amb el mateix problema i
  posar-vos a resoldre'l conjuntament.

* Una estratègia aparentment senzilla però que proporciona resultats
  espectaculars és simplement deixar un moment reposar el problema. Descansar
  una mica. Revisar la teoria relacionada, rellegir l'enunciat, explicar-li a
  algú, millor si no sap res de programació (l'aneguet de goma és una opció).
  Sovint amb aquesta mena de passa enrere, prens perspectiva i trobes la
  solució. Recorda que els exercicis estan dissenyats perquè disposis de les
  eines per resoldre'ls. Sovint aquestes eines ja les has obtingut en exercicis
  previs. Aprofita l'experiència.

El resum de tot plegat és: com més esforç hi fiquis en la resolució del teu
problema, més profit en trauràs.

Ah! I un cop has resolt un problema que t'ha costat, considera comparar la teva
solució amb la d'altres companys o eines de suport. Ara sí que veure el codi
d'altres o els comentaris d'aquells sobre el teu codi, seran realment
profitosos!

