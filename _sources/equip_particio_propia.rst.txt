Opció recomanada: partició pròpia
=================================

El més recomanable és que disposis d'un equip amb GNU/Linux en la seva
pròpia *partició*.  Una partició és un tros d'un disc que l'ordinador
considerarà com una mena de disc independent de la resta de particions.
Això et permetrà compartir el disc amb diferents sistemes operatius, el
que es coneix com a *dual boot* o *arrencada dual*.

Els instal·ladors de les distribucions Debian i Ubuntu t'ajudaran a fer la
instaŀlació i, en la majoria dels casos, no tindràs cap problema. Fins i
tot t'ajudaran a fer espai per crear la nova partició.

Arrencant el sistema operatiu des de la seva partició permetrà que
GNU/Linux pugui aprofitar tots els recursos de la teva màquina oferint-te
la millor experiència possible en el teu equip. Per això és l'opció
recomanada!

Si no tens cap preferència, et proposo que instaŀlis un Debian, doncs és una
distribució que es distingeix, entre d'altres coses, per la seva estabilitat.
Tingues present que tots els exemples d'execució que et mostraré estan
realitzats sobre un Debian.

La instaŀlació hauria de resultar-te molt senzilla i hi trobaràs molts
tutorials a la Web.

Et donaré una visió general, per si t'és suficient, tot suposant que el
teu equip és un PC amb un mínim de 4GB de RAM i 25GB de disc. Si no
arribes a aquests límits, parlem-ne.

Si estàs a la meva classe, probablement alguna companya o company ja
disposa d'un CD o un *Pendrive* amb l'instaŀlador. Altrament, considera
aquestes dues passes:

1. Descarrega't la imatge de Debian del seu lloc oficial:
   `www,debian.org <https://www.debian.org/>`_

   Això et descarregarà un fitxer amb un nom similar a
   ``debian-11.4.0-amd64-netinst.iso``, potser amb alguna versió posteriori a
   la 11.4.0 depenent de quan estiguis llegint aquests continguts.

2. Copia la imatge (el fitxer .iso) a un CD o, millor, a un *Pendrive*

   Per copiar la imatge a un CD, no funcionarà copiant el fitxer
   directament. Caldrà que facis el que es coneix com *cremar* el CD. Una
   traducció directa de l'anglès *burn*. Probablement el teu sistema
   operatiu disposa d'un *cremador* de CDs. Per exemple, a MS Windows
   disposes de *Windows Disk Image Burner* ja pre-instaŀlat.

   Per copiar-ho a un *Pen*, considera algun programa com ara `Etcher
   <https://www.balena.io/etcher/>`_


Ara que ja tens l'instaŀlador a un CD o a un *Pendrive* és hora d'arrencar
l'equip on vols instaŀlar el Debian fent servir el CD o el *Pendrive*.
Sovint els equips disposen d'una tecla en el moment de l'arrencada per
accedir a un menú en el que seleccionar des d'on vols arrencar. Identifica
el CD o el *pen* i selecciona'l.

A continuació segueix, en aquest ordre:

1. :doc:`passes d'instaŀlació de Debian <equip_install_debian>`, i

2. :doc:`equip_configura_so`
