##########
Les proves
##########

Les proves són accions destinades a trobar errors en la nostra
aplicació. Atenció, fixa't que no he dit, destinades a demostrar que
la nostra aplicació funciona. Si trobes un error amb una prova és que
hi era, si no el trobes no vol dir que no hi sigui: potser la prova no
ha estat prou efectiva.

Una bona prova:

* té alta probabilitat de trobar un error,

* presenta baixa redundància amb altres proves, i

* minimitza la interacció humana. Idealment és automatitzable!

Quan s'està dissenyant o desenvolupant un component, s'ha de tenir al
cap la idea de facilitar la prova.  Per exemple, se sap que un codi
amb poques dependències facilita la prova. Per exemple, si el
funcionament d'una classe és independent (de la BD, la GUI, la xarxa,
altres classes) serà molt més fàcil dissenyar/realitzar proves per a
aquesta classe.

TDD (`Test Driven Development
<https://ca.wikipedia.org/wiki/Desenvolupament_guiat_per_proves>`_), una
metodologia de desenvolupament basada en la prova, proposa que
comencem pensant com provarem el nostre sistema abans de codificar-lo.

En el moment en que comencem a analitzar els casos d'ús del sistema a
desenvolupar, ja podem començar a definir com els provarem, el que
es coneix com a casos de test.

Aquest tema s'escapa dels objectius d'aquest document. En tot cas, pensa
un cas de test com una descripció d'una prova sobre un cas d'ús. En el cas
de test sovint hi inclourem dades realistes, de vegades amb algun error, i
indicarem què s'espera que generi el sistema a partir d'elles.
